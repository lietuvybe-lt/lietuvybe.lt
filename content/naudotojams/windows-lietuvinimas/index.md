---
title: „Windows“ lietuvinimas
type: page
menu:
    main:
        weight: 40
        parent: Naudotojams
---

Visos „Windows“ operacinės sistemos versijos, pradedant „Windows XP“, turi lietuvišką sąsają.

Kai kurių gamintojų parduodami kompiuteriai suteikia galimybę pasirinkti šios operacinės sistemos kalbą pirmą kartą
įjungus kompiuterį.

Kad išvengtumėte papildomų vargų, o kai kuriais atvejais – ir abejonių dėl legalumo, patariame dar kompiuterio pirkimo
metu informuoti pardavėją, jog norėtumėte sulietuvintos operacinės sistemos. Tuomet, net jeigu pardavėjas jos neturės,
jis bent jau žinos apie tokį poreikį ir galbūt, kitą kartą perkant kompiuterį, šis klausimas jau bus išspręstas. Nemažai
pardavėjų iki šiol mano, jog sulietuvintos programinės įrangos niekam nereikia. Reikalaudami sulietuvintos operacinės
sistemos, prisidėsite prie šio stereotipo griovimo.

„Windows 10“ ir „Windows 11“ sulietuvinimas
--------------------------------------------------

Beveik visas šių versijų operacines sistemas (išskyrus „vienos kalbos“ leidimus) galima sulietuvinti.
Jei šiuo metu jūsų „Windows“ sąsaja yra angliška ir norite ją sulietuvinti, atlikite šiuos žingsnius:

1. atverkite pradžios meniu (bakstelėkite mygtuką su „Windows“ logotipu, esantį ekrano apatiniame kairiajame kampe) ir
   pasirinkite šio meniu punktą **Settings**;
2. atsivėrusiame lange pasirinkite punktą **Time & language**;
3. kairiajame polangyje pasirinkite skyrių **Region & language** – taip pamatysite šiuo metu įdiegtų kalbų sąrašą;
4. **jeigu lietuvių kalbos nėra įdiegtų kalbų sąraše**, bakstelėkite mygtuką **Add a language**, atsiradusiame kalbų
   sąraše suraskite lietuvių kalbą ir bakstelėkite ją;
5. **jei ties lietuvių kalba matote užrašą „Language pack available“**, nuspauskite ties ja esantį mygtuką **Options**,
   kad būtų atvertos kalbos parinktys. Jose iškart po antrašte „Language options“ ir užrašu „Download language pack“
   bakstelėkite mygtuką **Download**, kad būtų parsiųstas sąsajos kalbos paketas, o tada grįžkite į įdiegtų kalbų
   sąrašą, bakstelėdami mygtuką **←**, esantį viršutiniame kairiajame lango kampe;
6. įdiegtų kalbų sąraše bakstelėkite lietuvių kalbą ir bakstelėkite mygtuką **Set as default**. Toliau vadovaukitės
   kompiuterio nurodymais.

_Parengta pagal „Microsoft“ pateiktą
instrukciją ([lietuvių k.](https://support.microsoft.com/lt-lt/windows/%C4%AFvesties-ir-rodymo-kalbos-parametr%C5%B3-valdymas-sistemoje-windows-12a10cb4-8626-9b77-0ccb-5013e0c7c7a2 "Įvesties ir rodymo kalbos parametrų valdymas sistemoje „Windows“ – „Microsoft“ palaikymas – microsoft.com"), [anglų k.](https://support.microsoft.com/en-us/windows/manage-the-input-and-display-language-settings-in-windows-12a10cb4-8626-9b77-0ccb-5013e0c7c7a2 "Manage the input and display language settings in Windows – Microsoft Support – microsoft.com"))._

Jeigu jūsų kompiuteryje įdiegtas „vienos kalbos“ „Windows“ leidimas, naudojantis ne lietuvių kalbą, jį legaliai sulietuvinti galite dviem būdais.
**Pirmasis būdas** šiek tiek kainuoja, tačiau galimai yra paprastesnis.
Tai – atnaujovinti „Windows“ sistemą iki įprastinės (daugiakalbės) „Home“ ar „Pro“ versijos.
**Antrasis būdas** – įdiegti operacinę sistemą naujai, pasirenkant lietuvių kalbą kaip pagrindinę.
Tai galite padaryti, [iš „Microsoft“ svetainės](https://www.microsoft.com/lt-lt/software-download "Programinės įrangos atsisiuntimas – microsoft.com")
parsisiuntę ISO atvaizdį ar savarankiško įdiegimo laikmenos pasigaminimo priemonę.
Šis būdas pigesnis pinigine prasme, tačiau gali pareikalauti šiek tiek laiko ir pastangų, reikalingų pasidaryti atsarginėms kopijoms ir naujai įdiegti naudotoms programoms.
Kuris kelias priimtinesnis jums – rinkitės patys.

![Sulietuvintos „Windows 11“ ekrano nuotrauka](Win11lt.png "Sulietuvintos „Windows 11“ ekrano nuotrauka")

Ankstesnių „Windows“ versijų sulietuvinimas
-------------------------------------------

Senesnių, jau nebepalaikomų „Windows“ versijų sulietuvinimo instrukcijas rasite
[šio tinklalapio archyvinėse kopijose](https://web.archive.org/web/*/https://lietuvybė.lt/naudotojams/windows-lietuvinimas/).
