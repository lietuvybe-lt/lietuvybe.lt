---
title: Lietuviškos klaviatūros
linkTitle: Klaviatūros
type: page
aliases:
    - /naudotojams/klaviaturos/
menu:
    main:
        weight: 30
        parent: Naudotojams
---

Lietuviški klaviatūros išdėstymai
---------------------------------

| Pavadinimas                        | Pirmosios 6 raidės | Ypatybės                                                                                                                                                                                                                                                                                                                                                                                                                                                                                                    |
|------------------------------------|--------------------|-------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| Standartinis (LST 1582:2012)       | ĄŽERTY             | Labai panašus į spausdinimo mašinėlės išdėstymą, visi reikalingi simboliai išdėstyti trijuose lygiuose. Plačiau apie šį išdėstymą – [jo svetainėje](http://ims.mii.lt/klav/). Joje taip pat rasite išdėstymo tvarkykles bei informaciją apie fizinę šį išdėstymą atitinkančią klaviatūrą ir lipdukus kitoms klaviatūroms.                                                                                                                                                                                   |
| Skaitmenų eilės (Numeric / Baltic) | QWERTY             | Populiariausias lietuviškas išdėstymas. Jame specifinės lietuviškos raidės abėcėlės tvarka išdėstytos skaitmenų eilės klavišuose. Skaitmenys įvedami laikant nuspaustą Lyg3 klavišą, o spec. simboliai – laikant Lyg3 ir Lyg2 klavišus. Senesniajame „Baltic“ variante vietoj Lyg3 naudojamas „miręs“ klavišas **\`**. <br>Šis išdėstymas yra numatytasis lietuvių kalbai bene visose operacinėse sistemose. Tiesa, „Apple“ gaminių atveju gamykliškai platinamas „mirusiojo“ klavišo variantas („Baltic“). |
| LEKP ir LEKPa                      | QGRLDČ             | Santrumpa „LEKP“ reiškia „Lietuviškos ergonomiškos klaviatūros projektas“. Plačiau apie šį klaviatūros išdėstymą galima paskaityti [jo svetainėje](https://lekp.info/). Ten pat rasite ir išdėstymo tvarkykles.                                                                                                                                                                                                                                                                                             |
| Ratisė                             | ŪĖYOQ              | Kitas ergonominės klaviatūros projektas. Autoriaus Algirdo Buckaus teigimu, šis išdėstymas lengvai įsimenamas ir patogiai naudojamas. Daugiau informacijos apie jį – [svetainėje](https://albuck.github.io/Ratise-layout/).                                                                                                                                                                                                                                                                                 |
| Fonetinis / programuotojų          | QWERTY             | Lietuviškos raidės ant artimiausių fonetinių ženklų: a ⇨ ą, z ⇨ ž, q ⇨ ū, w ⇨ ė... Jos įvedamos per AltGr arba „mirusį“ klavišą.                                                                                                                                                                                                                                                                                                                                                                            |
| Programuotojų                      | QWERTY             | Lietuviškos raidės išdėstytos skaitmenų eilės klavišuose. Įvedamos, nuspaudžiant „mirusį“ klavišą **\`**, o po to – lietuvišką raidę atitinkantį klavišą.                                                                                                                                                                                                                                                                                                                                                   |
| QWERTY                             | QWERTY             | Lietuviškos raidės išdėstytos klaviatūros dešinėje pusėje ir ant klavišo, esančio tarp Shift ir Z. Įprastuose tekstuose rečiau naudojami spec. simboliai perkelti į trečiąjį lygį.                                                                                                                                                                                                                                                                                                                          |
| IBM                                | ĄŽERTY             | Senasis ĄŽERTY išdėstymas, įgyvendinantis LST 1205-92 „lietuviškąjį režimą“ (veikseną). Pats nepatogiausias (trūksta daugiausia ženklų). Jo naudotojams siūlome pereiti prie panašaus, bet daug patogesnio standartinio lietuviško klaviatūros išdėstymo.                                                                                                                                                                                                                                                   |

_Pastaba: AltGr arba Lyg3 yra dešinysis Alt klavišas. Kartais jo funkcija suteikiama kitiems klavišams._

Klaviatūros išdėstymų tvarkyklės „macOS“ sistemai
-------------------------------------------------

Šviežiai įdiegta „macOS“ turi tik vieną lietuvišką klaviatūros išdėstymą – senąjį „Baltic“. Rimas Kudelis yra pagaminęs
šiuolaikiškesnio skaičių eilės išdėstymo bei standartinio išdėstymo aprašus. Juos galite parsisiųsti
iš [Rimo svetainės](https://rimas.kudelis.lt/numeric/).

Skaitmenų eilės išdėstymą Ramūnas Blavaščiūnas yra papildęs daugybe rečiau reikalingų simbolių ir funkcijų. Savo darbo
rezultatą jis platina adresu [raides.blavasciunas.com](http://raides.blavasciunas.com/). Deja, šis išdėstymas turi
tyčinę klaidą – mažosios kirčiuotos raidės „i“, „į“ ir „j“ juo yra įvedamos neteisingai (klaidingomis unikodo sekomis),
todėl dažnu atveju jos gali būti atvaizduojamos nekorektiškai ar tiesiog negražiai. Dar blogiau tai, kad tokiu būdu
įvestas tekstas yra iš principo užkoduotas klaidingai. Net jei šiandien užrašytas kuriuo nors konkrečiu šriftu, jis
atrodys gražiai, nėra jokios garantijos, kad taip bus ir po kelių ar keliolikos metų, ar tiesiog parinkus kitą šriftą,
ar netgi automatiškai pakeitus mažąsias raides didžiosiomis ar pan. Ramūnas šią klaidą laiko privalumu ir neketina jos
taisyti, visgi mes siūlytume neužsiimti sąmoningu duomenų darkymu siekiant trumpalaikės naudos. Jeigu kirčiuotų raidžių
jums prireikia dažnai, tikrasis blogo simbolių rodymo problemos sprendimas būtų naudoti šias raides turinčius šriftus,
pavyzdžiui, [„Palemoną“](https://www.vlkk.lt/palemonas)
ar [„Aistiką“](https://clarin.vdu.lt/xmlui/handle/20.500.11821/48).

Klaviatūros išdėstymų tvarkyklės „Windows“ sistemai
---------------------------------------------------

Šiek tiek papildytus skaitmenų eilės išdėstymus savo svetainėje
platina [Rimas Kudelis](https://rimas.kudelis.lt/numeric/).

Standartinio išdėstymo autoriai taip pat turi tinklapį tvarkyklėms parsisiųsti. Nors šis išdėstymas jau senokai yra
oficialiai įtrauktas į „Windows“ sistemas, yra pora niuansų, kuriais gamyklinis išdėstymas skiriasi nuo platinamo
autorių svetainėje.

LEKP ir LEKPa išdėstymų tvarkykles rasite [LEKP svetainėje](https://lekp.info/Tvarkyklės). Taip pat joje
platinamas ir alternatyviai papildytas skaitmenų eilės išdėstymas, pavadintas „Baltic+“.

1995-aisiais, kai tuo metu buvusios populiaros „Windows“ sistemos neturėjo šiuolaikiškų lietuviškų klaviatūros išdėstymų
tvarkyklių, o kartais ir išvis nemokėdavo rašyti lietuviškai, Rimas Berlinskas parengė „LitWin“ paketą, padėdavusį
išspręsti šias problemas. Šio paketo pagalba buvo galima papildyti savo „Windows“ sistemą keletu klaviatūros išdėstymų,
tarp jų ir rečiau naudojamų. Vėliau ten pat buvo platinami ir naujesnėms „Windows“ bei „Windows Mobile“ sistemoms
sukurti analogiški paketai. 2022-aisiais „LithWin“ svetainė tapo nepasiekiama, tačiau vis dar galima apsilankyti
jos [archyvinėje kopijoje](https://web.archive.org/web/20220425004916/https://www.registrucentras.lt/litwin/) ir iš ten
parsisiųsti kai kuriuos failus.

Klaviatūros išdėstymų tvarkyklės „Linux“ konsolei
-------------------------------------------------

Grafinėse „Linux“ aplinkose lietuviškai rašyti nėra jokių problemų – tereikia įjungti vieną iš pateikiamų lietuviškų
išdėstymų (arba pasidaryti savo). Konsolėje (tekstiniame terminale) rašyti lietuviškai taipogi neturėtų kilti kliūčių,
tačiau jei jų visgi iškiltų, gal pravers šiame skyrelyje pateiktos nuorodos

Mariaus Gedmino rinkinyje [„Lietuviška konsolė“](https://gedmin.as/lit-con/index-lt.html) yra net keli lietuviški
klaviatūros išdėstymai ir pora šriftų. Tačiau šiame rinkinyje nėra standartinio klaviatūros išdėstymo ir, panašu,
nepalaikomos unikodą naudojančios lokalės.

Standartinius išdėstymus parašė Gediminas Paulauskas, juos
galite [parsisiųsti iš čia](ltstd-linux-0.4.tar.gz). Pakete pateikiamas ir grafinei aplinkai skirtas
išdėstymas, tačiau jo jau seniai nebereikia diegti papildomai.

Apie diegimą parašyta abiejų paketų README failuose.

Klaviatūros išdėstymų tvarkyklės DOS sistemai
---------------------------------------------

Kokybiškas ir laisvas (atviro kodo) lietuviškos klaviatūros tvarkykles DOS'ui, parašytas Assebler
kalba, [sukūrė Marius Gedminas](https://gedmin.as/lit/index-lt.html).

Klaviatūros išdėstymų tvarkyklės QNX operacinei sistemai
--------------------------------------------------------

Lietuviškų klaviatūros išdėstymų tvarkykles QNX 6.2 ir 6.3 sistemoms yra pagaminęs Linas Kavaliauskas. Plačiau apie jas,
jų įdiegimą ir naudojimą galite pasiskaityti [projekto tinklapyje](http://qnx.projektas.lt/).

Ekraninės klaviatūros
---------------------

Bene visais išmaniaisiais telefonais ir planšetiniais kompiuteriais galima rašyti lietuviškai, tačiau kartais tai
nepatogu, nes savitosios lietuviškos raidės būna „paslėptos“ po pamatinėmis. Laimei, tiek „Android“, tiek „iOS“
įrenginiuose galima diegti papildomas ekranines klaviatūras ir išdėstymus. Plačiau apie tai –
skyreliuose [„Android“ lietuvinimas“]({{< ref "/naudotojams/android-lietuvinimas" >}})
ir [„iOS“ lietuvinimas“]({{< ref "/naudotojams/ios-lietuvinimas" >}}).

Virtualios klaviatūros
----------------------

Jeigu kompiuteryje, kuriuo dirbate, nėra ir negalima įdiegti lietuviško klaviatūros išdėstymo, o parašyti kažką
lietuviškai vis tiek norisi, skyrelyje[„Nuorodos“]({{< relref "/nuorodos" >}}) rasite nuorodų į keletą
virtualių klaviatūros išdėstymų, veikiančių tiesiog interneto naršyklėje.

Lipdukai klaviatūroms
---------------------

Jeigu naudojatės skaitmenų eilės arba standartiniu klaviatūros išdėstymu, tačiau užrašai ant klavišų sako ką kita –
galbūt norėsite užsiklijuoti ant klaviatūros [Rimo Kudelio pagamintus lipdukus](http://rq.lt/lipdukai/).
