---
title: „iOS“ ir „iPadOS“ lietuvinimas
type: page
menu:
    main:
        weight: 60
        parent: Naudotojams
---


![Sulietuvinta „iPhone“ sąsaja](iOS_lt.jpg "Sulietuvinta „iPhone“ sąsaja")
{.alignright}

„iOS“ ir „iPadOS“ kalbinių parametrų grupę rasite nuostatų programos **Settings** skyrelyje **General**. Deja, visi
„Apple“ gaminiai iki šiol neturi nė pusėtino sulietuvinimo, tad net ir pasirinkus tinkamiausias lietuvių kalbai
nuostatas, įrenginys su jumis ir toliau bendraus anglų ar kita kalba.

Apie 2010–2012-uosius metus net keletas entuziastų nepriklausomai vieni nuo kitų buvo sukūrę sulietuvinimo paketus
tuometinėms „iOS“ versijoms. Nuotraukoje matote vieną iš tokių neoficialių vertimų. Vėlesnėse versijose matyt nelikus
techninių galimybių, ši saviveikla nutrūko.

Rašymas lietuviškai „iOS“ ir „iPadOS“ įrenginiais
=====================================

Rašymas ekranine klaviatūra
---------------------------

Ekraninės klaviatūros „iOS“ ir „iPadOS“ įrenginiuose konfigūruojamos įrenginio nustatymų programos **Settings** skyriaus
**General** poskyrio **Keyboard** poskyryje **Keyboards**.

„iOS“ ir „iPadOS“ įrenginiais galima rašyti lietuviškai, tačiau naudojantis gamykliniu ekraninės klaviatūros išdėstymu
tai nepatogu: savitosios lietuviškos raidės jame pasiekiamos tik ilgai palaikius pamatinę raidę (pvz., norint parašyti
„Ą“, reikia ilgai palaikyti ekraninės klaviatūros klavišą „A“). Laimei, šiuose įrenginiuose galima diegti papildomas
ekranines klaviatūras, ir lietuvis Linas Valiukas yra sukūręs [klaviatūrą „Alt+Shift“](https://www.altshiftkeyboard.com/lt/),
atskiroje klavišų eilutėje pateikiančią visas specifines lietuviškas raides. Jei norite savo „iPhone“ ar „iPad“
įrenginiu lietuviškai rašyti patogiau, galbūt norėsite ją išbandyti.

Nemažai skirtingų išdėstymų turi nemokama [„Keyman“](https://keyman.com/iphone-and-ipad/) ekraninė klaviatūra. Be jau
turimų, ji suteikia galimybę naudotis ir savo susikurtais išdėstymais.

Rašymas fizine klaviatūra
-------------------------

Norint lietuviškai rašyti prie „iPhone“ ar „iPad“ prijungta fizine klaviatūra, reikia pasirinkti lietuvišką klaviatūros
išdėstymą įrenginio nuostatose. Tai galite atlikti programos **Settings** skyriaus **General** poskyrio **Keyboard**
poskyryje **Hardware Keyboard**, prieš tai išorinę klaviatūrą **prijungus prie įrenginio ar su juo suporavus**.

Visi „Apple“ įrenginiai gamykliškai išleidžiami tik su vienu lietuvišku fizinės klaviatūros išdėtymu – senąja skaitmenų
eilės klaviatūros išdėstymo atmaina, kurioje skaitmenims ir specialiesiems simboliams įvesti naudojamas tęsties klavišas
**`**. Nors į „macOS“ galima nesunkiai įdiegti papildomus išdėstymus, nei „iOS“ ir „iPadOS“ tokios galimybės, mūsų
žiniomis, neturi.
