---
title: „iOS“ ir „iPadOS“ lietuvinimas
type: page
lastmod: 2022-06-14
menu:
    main:
        weight: 60
        parent: Naudotojams
---

„iOS“ ir „iPadOS“ kalbinių parametrų grupę rasite nuostatų programos **Settings** skyrelyje **General**. Deja, visi
„Apple“ gaminiai iki šiol pasižymi tik minimaliu lietuvių kalbos palaikymu, tačiau nė vienas iš jų neturi net pusėtino
sulietuvinimo, tad net ir pasirinkus tinkamiausias lietuvių kalbai nuostatas, įrenginys su jumis ir toliau bendraus
anglų ar kita kalba.

![Sulietuvinta „iPhone“ sąsaja](iOS_lt.jpg "Sulietuvinta „iPhone“ sąsaja")
{.alignright}

Apie 2010–2012-uosius metus net keletas entuziastų nepriklausomai vieni nuo kitų buvo sukūrę sulietuvinimo paketus
tuometinėms „iOS“ versijoms. Nuotraukoje matote vieną iš tokių neoficialių vertimų. Vėlesnėse versijose matyt nelikus
techninių galimybių, ši saviveikla nutrūko.

Rašymas lietuviškai „iOS“ ir „iPadOS“ įrenginiais
=====================================

Rašymas ekranine klaviatūra
---------------------------

Ekraninės klaviatūros „iOS“ ir „iPadOS“ įrenginiuose konfigūruojamos įrenginio nustatymų programos **Settings** skyriaus
**General** poskyrio **Keyboard** poskyryje **Keyboards**.

„iOS“ ir „iPadOS“ įrenginiais galima rašyti lietuviškai, tačiau naudojantis gamykliniu ekraninės klaviatūros išdėstymu
tai nepatogu: savitosios lietuviškos raidės jame pasiekiamos tik ilgai palaikius pamatinę raidę (pvz., norint parašyti
„Ą“, reikia ilgai palaikyti ekraninės klaviatūros klavišą „A“). Laimei, šiuose įrenginiuose galima diegti papildomas
ekranines klaviatūras, ir lietuvis Linas Valiukas yra sukūręs [klaviatūrą „Alt+Shift“](https://www.altshiftkeyboard.com/lt/),
atskiroje klavišų eilutėje pateikiančią visas specifines lietuviškas raides. Jei norite savo „iPhone“ ar „iPad“
įrenginiu lietuviškai rašyti patogiau, galbūt norėsite ją išbandyti.

Rašymas fizine klaviatūra
-------------------------

Norint lietuviškai rašyti prie „iPhone“ ar „iPad“ prijungta fizine klaviatūra, reikia pasirinkti lietuvišką klaviatūros
išdėstymą įrenginio nuostatose. Tai galite atlikti tokiu būdu:
1. prijunkite išorinę klaviatūrą prie įrenginio;
2. atverkite programą **Settings**;
3. kairiajame šone pasirinkite punktą **General**;
4. dešiniajame šone suraskite ir pasirinkite punktą **Keyboard**;
5. dešiniajame šone pasirinkite punktą **Hardware Keyboard**. Jei šio punkto nematote, įsitikinkite, jog fizinė
   klaviatūra tinkamai prijungta ir / ar suporuota su jūsų įrenginiu (t. y., ja galite rašyti kuria nors kita kalba);
6. dešiniajame šone pats pirmas meniu punktas rodys šiuo metu pasirinktą klaviatūros išdėstymą. Spustelėję jį, vietoje
   jo sąraše susiraskite ir pasirinkite punktą **Lithuanian**;
7. užverkite programą.

Visi „Apple“ įrenginiai gamykliškai išleidžiami tik su vienu lietuvišku fizinės klaviatūros išdėtymu – tai senąja
skaitmenų eilės klaviatūros išdėstymo atmaina, kurioje skaitmenims ir specialiesiems simboliams įvesti naudojamas
tęsties klavišas **`**. Nors į „macOS“ galima nesunkiai įdiegti papildomus išdėstymus, „iOS“ ir „iPadOS“ tokios
galimybės, mūsų žiniomis, neturi.