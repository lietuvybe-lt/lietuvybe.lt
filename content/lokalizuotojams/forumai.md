---
title: Forumai
type: page
lastmod: 2019-02-17
menu:
    main:
        weight: 10
        parent: Lokalizuotojams
---

Lokalizuojant programas, kartais kyla poreikis pasitarti ar tiesiog padiskutuoti su kitais vertėjais. Bene didžiausia
grupė, skirta diskusijoms apie lietuvinimą, yra el. pašto
konferencija [komp\_lt@konferencijos.lt](mailto:komp-lt@konferencijos.lt). Joje yra susirinkę nemažai lietuvintojų
veteranų ir kitų šiai temai prijaučiančių žmonių. Nors pastaruoju metu konferencija nėra labai aktyvi, periodiškai joje
iki šiol būna gvildenami su lietuvinimu susiję klausimai, ypač kai kas nors iš vertėjų susiduria su nauja, neturinčia
nusistovėjusio lietuviško atitikmens sąvoka.

**Prisijungimo tvarka:** užsiprenumeruoti šios konferencijos laiškus galite
apsilankę [jai skirtame tinklapyje](http://www.konferencijos.lt/mailman/listinfo/komp_lt).

Diskusijų archyvas (nuo 2015 m.) yra [pasiekiamas čia](http://www.konferencijos.lt/pipermail/komp_lt/). Konferencija
taip pat prieinama kaip [naujienų grupė](nntp://news.konferencijos.lt/lt.konferencijos.komp.lt/) (jei nuoroda neveikia,
savo naujienų programoje įdėkite serverį news.konferencijos.lt ir užsisakykite grupę lt.konferencijos.komp.lt). Siųsti
laiškų kaip į normalias naujienų grupes negalima.

Kita naujienų grupė yra [omnitel.comp.lietuvinimas](nntp://news.omnitel.net/omnitel.comp.lietuvinimas) (serveris
news.omnitel.net, grupė omnitel.comp.lietuvinimas). Anksčiau joje būdavo gvildenamos lietuvinimo ir lietuvybės (ypač
lietuvybės el. pašte ir naujienų grupėse) temos, tačiau joje jau senokai viešpatauja tyla. Jeigu norite peržvelgti šios
grupės diskusijų archyvą, jos neprenumeruodami, tai galite
atlikti [newsgroups.lt svetainėje](https://www.newsgroups.lt/comp.lietuvinimas).

Stambesnių atvirojo kodo programinių paketų vertėjai neretai turi atskiras tam skirtas svetaines ir forumus, kuriuose
diskutuoja tarpusavyje (pvz., [„Gnome“](http://l10n.gnome.org/languages/lt), [„KDE“](http://kde.akl.lt/?page_id=34)).
Nusprendę prisidėti prie tokių produktų vertimo, būtinai pasidomėkite, kokias priemones jų vertėjai naudoja tarpusavio
bendravimui. Nuorodas į kai kurių produktų vertėjų svetaines rasite
skyrelyje [„Nuorodos lokalizuotojams“]({{< relref "/lokalizuotojams/nuorodos" >}}).