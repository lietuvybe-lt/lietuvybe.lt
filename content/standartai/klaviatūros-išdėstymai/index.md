---
title: Klaviatūros išdėstymai
type: page
menu:
    main:
        weight: 30
        parent: Standartai
---

Lietuvoje naudojama keletas klaviatūros išdėstymų. Paradoksalu, bet populiariausias jų – skaitmenų eilės išdėstymas –
nėra standartizuotas. Žemiau rasite informaciją apie du pagrindinius Lietuvoje naudojamus klaviatūros išdėstymus bei
apie anksčiau buvusius standartizuotus išdėstymus.

LST 1582 (lietuviška standartinė klaviatūra)
--------------------------------------------

![Standartinės klaviatūros išdėstymo schema](LST_1582_klaviatūra.png)

_**Lietuvos standartas LST 1582:2012. Informacinės technologijos. Lietuviška kompiuterio klaviatūra. Ženklų
išdėstymas.**_

Standartas apibrėžia galimų įvesti ženklų aibę, išdėstymą kompiuterio klaviatūroje, užrašus ant klavišų. Ženklų aibė
apima visus kodų lentelėse apibrėžtus lietuviškus rašto ženklus. Numatyta kirčiuotų lietuviškų raidžių rinkimo galimybė.
2012 m. standartas atnaujintas (ankstesnė versija buvo žymima numeriu _**LST 1582:2000**_), tačiau skirtumai tarp
versijų tik kosmetiniai – standartizuotas klaviatūros išdėstymas nepakito.

Klaviatūros struktūra, ženklų aibė, jų išdėstymas bei užrašai ant klavišų yra suderinti su tarptautinio klaviatūrų
standarto ISO/IEC 9995 reikalavimais ir atitinka lietuviškoje raštijoje nusistovėjusias normas. Klaviatūros standartas
išverstas į anglų kalbą.

Šis klaviatūros standartas atitinka tarptautinių standartų reikalavimus ir lietuvių kalbos savybes. Be to, derinasi su
visų kitų Europos valstybių, vartojančių lotyniškąją abėcėlę, naudojamomis klaviatūromis. Daugiau informacijos apie šį
klaviatūros išdėstymą, jo tvarkykles ir treniruokles galima rasti jam skirtoje svetainėje
[„Lietuviška standartinė kompiuterio klaviatūra“](http://www.ims.mii.lt/klav/).

Skaitmenų eilės klaviatūros išdėstymas
--------------------------------------

![Skaitmenų eilės išdėstymo schema](skaitmenų_eilės_klaviatūra.png)

Tai – populiariausias lietuviškas išdėstymas, paplitęs dar devintajame praėjusiojo amžiaus dešimtmetyje. Jame savitosios
lietuviškos raidės abėcėlės tvarka išdėstytos skaitmenų eilės klavišuose. Skaitmenys įvedami laikant nuspaustą
<kbd>Lyg3</kbd> klavišą, o specialieji simboliai – laikant kartu nuspaustus <kbd>Lyg2</kbd> ir <kbd>Lyg3</kbd> klavišus.

Šis išdėstymas nėra oficialiai standartizuotas, nors jo kilmę aiškiai galima įžvelgti 1989 m. priimto Lietuvos standarto
RST 1092-89, aprašyto žemiau, priede (2000 m. šis standartas panaikintas, priėmus LST 1582).

Egzistuoja skirtingos šio išdėstymo atmainos. Dažniausiai sutinkama atmaina yra pateikiama kaip numatytasis lietuviškos
klaviatūros išdėstymas su „Windows“ operacinėmis sistemomis. Kiek patobulinta – su „UNIX“ genties operacinėmis
sistemomis. Pastaroji atmaina papildo su „Windows“ pateikiamą išdėstymą lietuviškomis figūrinėmis kabutėmis, brūkšniu ir
dešininio kirčio ženklu. Būtent jos atvaizdas ir pateikiamas aukščiau. Šio papildyto išdėstymo tvarkykles „Windows“ bei
„macOS“ sistemoms galima [parsisiųsti iš Rimo Kudelio svetainės](https://rimas.kudelis.lt/numeric/).

### Skaitmenų eilės išdėstymo senoji atmaina („Baltic“)

Egzistuoja ir ankstesnė skaitmenų eilės išdėstymo atmaina – vadinamasis „Baltic“ išdėstymas, kurio pagrindinis skirtumas
nuo šiuolaikinių atmainų – tai, kad skaitmenys ir specialieji simboliai įvedami ne pasitelkiant Lyg3 klavišą, bet per
tęsties („mirusįjį“) klavišą <kbd>\`</kbd>. Prieš 2025 m. išleidžiant „macOS 26 Tahoe“ tai buvo vienintelis lietuviškas
fizinės klaviatūros išdėstymas, gamykliškai platintas su „Apple“ gaminiais.

Ankstesni, panaikinti klaviatūros standartai
--------------------------------------------

Iki 2000 metų Lietuvoje galiojo du klaviatūros standartai. Abiejuose buvo gana griežtai apibrėžta, kaip fizinės
klaviatūros turėjo būti sužymėtos, bet liko neapibrėžta, kaip turi būti realizuotos galimybės įvesti daugiau kaip du
ženklus tuo pačiu klavišu (nors abiejuose tokių klavišų buvo). **Abu standartai 2000 metais panaikinti**, priėmus
LST 1582, tad čia jie pateikiami tik istorijos fiksavimo tikslu.

### LST 1205-92

![LST 1205-92 išdėstymo schema](LST_1205-92_klaviatūra.png)

_Lietuvos Respublikos standartas LST 1205-92. Skaičiavimo technikos priemonės. Lietuviška kompiuterio klaviatūra.
Ženklų išdėstymas._

Standartas aprašė klaviatūrą, turinčią dvi ženklų grupes arba veiksenas (standarte vadinamas režimais): „programuotojo“
ir „lietuviškąją“. „Programuotojo“ veiksenoje klaviatūra turėjo veikti taip pat kaip įprastinė amerikinė klaviatūra –
jos išdėstymas buvo identiškas amerikiniam QWERTY išdėstymui. „Lietuviškojoje“ veiksenoje tose pozicijose, kuriose
QWERTY klaviatūroje yra raidės Q, W ir X bei dauguma spec. simbolių, buvo sutalpintos savitosios lietuviškos raidės.
Konkretus klaviatūros perjungimo tarp ženklų grupių mechanizmas standarte nebuvo numatytas, kaip ir trečiasis lygis ar
kokie nors tęsties klavišai bent vienoje grupėje. Matyt šie faktoriai nulėmė, kad išdėstymas taip ir netapo populiarus –
jo naudotojai turėjo arba klaviatūrą dažnai perjunginėti iš vienos veiksenos į kitą, arba apsieiti be dalies ženklų
(tokių, kaip „%“ ar „@“).

Standarte apibrėžtas fizinės klaviatūros žymėjimas pavaizduotas iliustracijoje aukščiau. Pastebėsime, jog standartas
nurodė klavišų kairės pusės kampuose žymėti būtent „programuotojo režimo“ ženklus, tuo tarpu „lietuviškojo režimo“
ženklai perkelti į apatinį dešinįjį kampą nepriklausomai nuo to, ar įvedami pirmajame jo lygyje, ar antrajame.

„Lietuviškosios“ veiksenos pagrindu sukurti vadinamieji „IBM“ išdėstymai, iki šiol platinami su „Windows“ operacinėmis
sistemomis ir „UNIX“ genties sistemomis, tačiau jo naudotojų belikę vienetai – dauguma ėmė naudotis panašiu, bet
pažangesniu LST 1582 standarto išdėstymu arba žymiai populiaresniu skaitmenų eilės išdėstymu. „Windows“

### RST 1092-89 (LST 1092-89)

![RST 1092-89 išdėstymo schema](RST_1092-89_klaviatūra.png)

_Lietuvos TSR RST 1092-89. Skaičiavimo technikos priemonės. Lietuviška ergonominė kompiuterio klaviatūra. Ženklų
išdėstymas._

Pirmasis lietuviškas klaviatūros standartas, priimtas dar sovietmečiu (matyt todėl reikalavęs klaviatūrą sužymėti ir
rusiškomis raidėmis), bet niekada taip ir nesulaukęs net minimalaus populiarumo. Šio išdėstymo tvarkyklės egzistavo ko
gero tik DOS operacinei sistemai – pirmųjų „Windows“ versijų atsiradimo Lietuvoje metu jis tikriausiai jau buvo
užmirštas. Galbūt šią nesėkmę iš dalies nulėmė tai, kad standartas aprašė tik klavišų žymėjimą, bet ne jų veikimo būdą.
Kaip matyti iš iliustracijos, apatinėje klavišų eilėje, nė neskaičiuojant rusiško išdėstymo, buvo numatyti keturi
klaviatūros lygiai (arba dvi grupės po du lygius), tačiau labai tikėtina, jog išdėstymą realizuojant DOS terpei skirtose
tvarkyklėse, trečiasis ir ketvirtasis lygis buvo praleisti, o šitaip „apkarpytu“ išdėstymu, neužsiimant nuolatiniu jo
perjungimu, būtų buvę kone neįmanoma naudotis. Be to, [tiek LEKP išdėstymo autorių teigimu](https://lekp.info/RST1092),
tiek remiantis
[„Ratisės“ autoriaus atliktais skaičiavimais](https://albuck.github.io/lithuanian-keyboard-layouts/lt-isdestymu-patikros.html), 
net ir teisingai realizuotas, šis išdėstymas nebūtų labai ergonomiškas.

Įdomu, jog greta ergonominio išdėstymo šiame standarte rekomenduojamo priedo pavidalu buvo pateiktas „QWERTY
klaviatūros, papildytos lietuviškomis raidėmis“ brėžinys, tapęs populiariojo Skaitmenų eilės išdėstymo prototipu. Jei
turite po ranka klaviatūrą su lietuviškomis raidėmis, tikriausiai ji bus sužymėta būtent šitaip:

![RST 1092-89 I rekomenduojamo priedo išdėstymo schema](RST_1092-89_priedas.png)

Kiti klaviatūros išdėstymai
---------------------------

Be aukščiau paminėtų, yra ir kitų (alternatyvių) lietuviškų klaviatūros išdėstymų. Kadangi kompiuteryje, priešingai nei
rašomojoje mašinėlėje, naudojamą klaviatūros išdėstymą pakeisti yra labai nesudėtinga, įvairūs efektyvaus spausdinimo
entuziastai kuria, naudoja ir siūlo kitiems savus išdėstymų
variantus. [Kai kurie jų paminėti naudotojams skirtame svetainės skyrelyje.]({{< relref "/naudotojams/klaviatūros" >}})
Jame taip pat rasite nuorodų į įvairių klaviatūros tvarkyklių parsisiuntimo tinklalapius.
