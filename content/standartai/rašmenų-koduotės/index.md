---
title: Rašmenų koduotės
type: page
aliases:
    - /standartai/rašmenų-koduočių-standartai/
menu:
    main:
        weight: 20
        parent: Standartai
---

LST ISO/IEC 10646-1 (Unikodas)
------------------------------

**_Lietuvos standartas LST ISO/IEC 10646-1. Universalus keliais baitais koduotų ženklų rinkinys. 1 dalis. Sandara ir
pagrindinė daugiakalbė lentelė._**

Standartas ISO/IEC 10646 apibrėžia ženklų kodavimą 32 bitais (4 baitais). Jis yra Unikodo, apibrėžiančio ženklų kodavimą
16 bitų (2 baitais), viršaibis.

Unikodą kuria [„Unicode“ konsorciumas](http://www.unicode.org/), kuris nepriklauso Tarptautinei standartų organizacijai.
Todėl Unikodas nelaikomas tarptautiniu standartu. Tačiau abi organizacijos glaudžiai bendradarbiauja. Dėl to ženklų
kodavimas standarte ISO/IEC 10646 ir Unikode yra suderintas. Visi Unikodo ženklai yra standarte ISO/IEC 10646, visų jų
kodų pirmieji 16 bitų lygūs nuliui, o kitų 16 bitų Unikodo kodai sutampa su ISO/IEC 10646 kodais. Todėl nėra esminių
skirtumų tarp šių dviejų kodavimų.

Lietuvoje yra priimtas standartas ISO/IEC 10646-1 viršelio būdu ir jam suteiktas žymuo LST ISO/IEC 10646-1.

Standarte LST ISO/IEC 10646 yra visos pagrindinės ir 33 kirčiuotos lietuviškos abėcėlės raidės. Likusias 35 kirčiuotas
raides galima išreikšti kompozicinėmis sekomis.

8 bitų koduotės
---------------

Iki atsirandant ir įsigalint Unikodui, kompiuteriuose buvo vartojama daugybė tarpusavyje nesuderinamų ženklų kodavimo
standartų. Žemiau rasite lietuvių kalbai naudotų (ar standartizuotų naudoti) 8 bitų koduočių sąrašą.

Atkreipkite dėmesį, jog šiandien šios koduotės aktualios tik atvirkštinio suderinamumo tikslais – kai reikia galimybės
dirbti su jomis užkoduotais duomenimis. Visose naujose sistemose kaip pagrindinę koduotę derėtų naudoti tik Unikodą.

### LST ISO/IEC 8859-13

**_Lietuvos standartas LST ISO/IEC 8859-13. Informacijos technologija. 8 bitais koduotų ženklų rinkiniai. 13 dalis.
Lotynų 7-oji abėcėlė (tapatus ISO/IEC 8859-13:1998)._**

Rašto ženklų kodavimą 8 bitais apibrėžia tarptautinis
standartas [ISO/IEC 8859](https://en.wikipedia.org/wiki/ISO/IEC_8859 "Informacija apie ISO/IEC 8859 standartą (anglų k.)").
Jį sudaro atskiros dalys, kurių kiekviena dalis apibrėžia kodų lentelę, pritaikytą tam tikros kalbų grupės rašto
ženklams koduoti. Standartas yra atviras, t.y. gali būti papildomas naujomis dalimis. Šiuo metu jį sudaro 15 dalių.

Standarto 13-oji dalis ISO/IEC 8859-13 apibrėžia lotynų 7-osios abėcėlės ženklų rinkinį, turintį lietuviškus rašto
ženklus. Ji išversta į lietuvių kalbą ir priimta Lietuvos standartu, kuriam suteiktas žymuo LST ISO/IEC 8859-13:2000.
Šio standarto apibrėžta kodų lentelė kompiuteriuose žymima
trumpiau – [ISO-8859-13](8859-13.gif "Baltijos šalims skirta ISO 8859–13 kodų lentelė"). Tai
pagrindinis Lietuvos rašto ženklų kodavimo 8 bitais standartas ir naudotinas duomenų mainams tarp įvairių terpių (
operacinių sistemų) bei kaip pagrindas kuriant kitus kodavimo standartus.

Pasaulyje ISO/IEC 8859 serijos standartai tiesiogiai (be pakeitimų) naudojami „Unix“ genties operacinėse sistemose (pvz.
„Linux“).

Standartas LST ISO/IEC 8859-13 nuo 2000 m. pakeitė iki tol galiojusį standartą LST 1282. Tačiau iš tikrųjų pasikeitė tik
aprašymo pavidalas, o visų ženklų kodai išliko tie patys.

LST 1282 standarto koduotė dar buvo žinoma „Baltic Rim“ vardu.

### LST 1564

**_Lietuvos standartas LST 1564. Informacijos technologija. Ženklų kodavimas 8 bitais. Lietuviškų kirčiuotų raidžių
rinkinys_**

Kirčiuotų raidžių standartas apibrėžia [kodų lentelę](1564.gif "Standarto LST 1564 lentelė"),
kurios lietuviškų rašto ženklų aibė papildyta kirčiuotomis raidėmis. Šioje kodų lentelėje pagrindinių (nekirčiuotų)
lietuviškos abėcėlės raidžių ir visų kitų ženklų, išskyrus kirčiuotas raides, kodai sutampa su standarto LST ISO/IEC
8859-13 kodais.

Šis standartas buvo pagrindinis 8 bitais koduojamų kirčiuotų raidžių standartas. Remiantis šiuo standartu buvo sudaromi
kirčiuotų raidžių kodavimo standartai atskiroms operacinėms sistemoms.

### LST 1590

**_Lietuvos standartas LST 1590. Informacijos technologija. Ženklų kodavimas 8 bitais_**

Šis standartas apibrėžia ženklų rinkinius, turinčius lietuviškus rašto ženklus, ir jų kodavimą atskirose operacinėse
sistemose. Jį sudaro atskiros dalys, kurių kiekviena dalis apibrėžia kodų lentelę, skirtą tam tikros genties operacinėms
sistemoms, o taip pat atskiras dalis pagrindinei lietuvių kalbos abėcėlei ir lietuvių kalbos abėcėlei, papildytai
kirčiuotomis raidėmis. Standartas yra atviras, t.y. gali būti papildomas naujomis dalimis. Šiuo metu yra keturios jo
dalys:

* **_LST 1590-1. Informacijos technologija. Ženklų kodavimas 8 bitais. Grafinių ženklų rinkinys DOS terpei._**  
  Standartas apibrėžia lotynų 7-osios abėcėlės (Latin 7) ženklų rinkinį (tą patį, kurį apibrėžia pagrindinis standartas
  LST ISO/IEC 8859-13), papildytą operacinei sistemai DOS būdingais pseudografikos ženklais. Šio standarto apibrėžiamas
  kodavimas žinomas kodų lentelės [775](1590-1.gif "775 kodų lentelė (standartas LST 1590-1)") vardu.
* **_LST 1590-2. Informacijos technologija. Ženklų kodavimas 8 bitais. Lietuviškų kirčiuotų raidžių ir fonetinių ženklų
  rinkinys DOS terpei._**  
  Kirčiuotų raidžių standartas apibrėžia [kodų lentelę](1590-2.gif "LST 1590-2 (Kirčiuotos raidės, DOS)"), 
  kurios lietuviškų rašto ženklų aibė papildyta kirčiuotomis raidėmis bei fonetiniais ženklais. Šioje kodų lentelėje
  pagrindinių (nekirčiuotų) lietuviškos abėcėlės raidžių ir kitų ženklų kodai sutampa su standarto LST 1590-1 kodais.
  Ši kodų lentelė taip pat buvo žinoma [778](778.gif) vardu.
* **_LST 1590-3. Informacijos technologija. Ženklų kodavimas 8 bitais. Grafinių ženklų rinkinys „Windows“ terpei._**  
  Standartas apibrėžia lietuviškų raidžių kodavimą „Windows“ genties operacinėse sistemose (Windows 95, Windows 98,
  Windows 2000, Windows NT). Jo apibrėžiama kodų lentelė kitaip
  žinoma [1257](1590-3.gif "1257 kodų lentelė (standartas LST 1590-3)") vardu. Šioje lentelėje visų lietuviškos abėcėlės
  raidžių kodai sutampa su standarto LST ISO/IEC 8859-13 apibrėžiamais kodais. Skiriasi tik 4 skyrybos ženklų (kabučių
  ir apostrofo) kodavimas, atsiradęs dėl korporacijos „Microsoft“ savitų kodavimo principų.
* **_LST 1590-4. Informacijos technologija. Ženklų kodavimas 8 bitais. Lietuviškų kirčiuotų raidžių ir fonetinių ženklų
  rinkinys „Windows“ terpei._**  
  Kirčiuotų raidžių standartas apibrėžia [kodų lentelę](1590-4.gif "LST 1590-4 (kirčiuotos raidės „Windows“)"),
  kurios lietuviškų rašto ženklų aibė apildyta kirčiuotomis raidėmis bei fonetiniais ženklais. Šioje kodų lentelėje
  pagrindinių (nekirčiuotų) lietuviškos abėcėlės raidžių ir visų kitų ženklų, išskyrus kirčiuotas raides ir fonetinius
  ženklus, kodai sutampa su standarto LST 1590-3 kodais.

Senesnės 8 bitų koduotės
------------------------

Auksčiau išvardintos 8 bitų koduotės Lietuvoje standartizuotos 2000 metais. Žemiau išvardintos dar senesnės 8 bitų
koduotės, iki 2000 m. naudotos kai kuriose terpėse.

Informacija apie daugumą šių lentelių paimta iš UAB „Fotonija“ svetainės archyvinių kopijų.

### ISO/IEC 8859-4

ISO/IEC 8859 standartų šeimoje lietuvių kalbai iš pradžių buvo
numatyta [ISO/IEC 8859-4](8859-4.gif "Šiaurės Europos ir Baltijos šalims skirta ISO 8859-4 kodų lentelė") koduotė,
skirta Šiaurės Europos ir Baltijos šalims. Deja, dėl didelio raidžių skaičiaus joje neliko vietos kai kuriems skyrybos
ženklams, tokiems, kaip figūrinės kabutės ar brūkšnys, tad lietuviškiems tekstams ji buvo tinkama tik su išlygomis.
Panašu, jog oficialiai ši koduotė Lietuvoje nebuvo standartizuota.

### DOS 770 (LST 1095)

_LST 1095-89 Informacijos apdorojimo sistema. Personalinių kompiuterių ženklų rinkinys su lietuviškomis raidėmis.
Aštuonių bitų kodai._

Ankstesnis standarto žymuo – RST 1095-89.

[DOS 770](770.gif "770 kodų lentelė") (Baltic) kodų lentelė, kadaise plačiai naudota leidyboje.

### DOS 771 (KBL)

Seniausiai DOS terpėje Lietuvoje naudota [kodų lentelė](771.gif "771 (KBL) kodų lentelė"), apimanti lietuvių ir rusų
kalbų rašmenis (išskyrus rusišką raidę **Ёё**).

### DOS 772 (LST 1284)

_LST 1284:1993 Informacijos technologija. 8 bitų lotyniškos abėcėlės koduotų ženklų rinkinys, papildytas lietuviškos ir
rusiškos abėcėlių raidėmis, skirtas naudoti MS DOS aplinkoje. 772 kodų lentelė._

Lietuviškų raidžių vietos šioje [kodų lentelėje](772.gif) sutampa su 775 kodų lentele (LST 1590-1). Ši koduotė taip pat
kartais vadinama 1119 numeriu. Šis standartas nuo 2000 m. panaikintas.

### DOS 773

Lietuviškų raidžių išdėstymas [šioje kodų lentelėje](773.gif) atitinka KBL išdėstymą, tačiau rusiškų raidžių joje nėra,
nes ženklų aibė sutampa su 775 kodų lentele.

### DOS 774 (LST 1283)

_LST 1283:1993 Informacijos technologija. 8 bitų lotyniškos abėcėlės koduotų ženklų rinkinys, papildytas lietuviškos
abėcėlės raidėmis, skirtas naudoti MS DOS aplinkoje. 774 kodų lentelė._

[Šis standartas](774.gif) nuo 2000 m. panaikintas.

### DOS 776

[Kodų lentelė](776.png), sudaryta papildant 770 lentelę lietuviškomis kirčiuotomis raidėmis ir žodynuose naudojamais
ženklais.

### DOS 777

[Kodų lentelė](777.gif), sudaryta papildant 771 lentelę lietuviškomis kirčiuotomis raidėmis ir ženklais naudojamais
žodynų sudarymui

### 10029 (MacCE)

Vidurio Europos ir Baltijos šalims skirta klasikinės „Mac OS” operacinės sistemos 10029 [kodų lentelė](10029-k.gif).

### Spectrum

Pirmoji plačiau naudota lietuviška [kodų lentelė](spectrum.gif) „Windows“ terpei.
